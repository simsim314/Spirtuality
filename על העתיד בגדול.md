מצטער על החפירה מראש. קצת עתידנות ומה זה אומר עלינו עכשיו. שלא כמו העתידנות הטכנולוגית שמתענינת בשאלה מה אפשרי טכנולוגית, אני מניח שכל מה שאפשרי טכנולוגית כבר הושג - ואותי מעניין איך זה לחיות ולחוות את עצמך בציויליזציה גלקטית.

בשביל ההתחלה אני מניח שתודעה זה מערכת חישובית, שיש לה "אינטרס", או פונקציית הערכה כלשהי שאותה היא מאפטמת. כלומר התודעה יכולה להגיד פה טוב לי ופה רע לי, ואני רוצה שיהיה לי טוב. איך היא עושה את ההערכה לא משנה לדיון. גם אני מניח שתודעה היא התכלית בפני עצמה - כלומר זה הדבר היחיד שיש לו ערך ביקום, וכל שאלת למה מתכנסת בסופו של דבר לכך שזה הדבר שמסתדר לתודעה כלשהי. האקסיאומה היא שהמטרה הסופית והמוחלטת היא שכל תודעה תהיה שלמה עם עצמה.

מתוך הפיזיקה נובע שמהירות עיבוד מידע תלויה בנפח. אנחנו מניחים כמובן מהירות האור, ושעיבוד מידע זה חלקיקים כלשהם שנעים במהירות האור ממקום למקום ועושים "חישובים". טכנית אפשר להגיד שאת התודעה האנושית אפשר להעלות על צ'יפ, ולהריץ בערך פי 2 מליון יותר מהר ובנפח מאד קטן, אבל לא מהר יותר מזה. גם אני מניח שהצ'יפ הוא יקר, כלומר יש כמה מרכזים בדידים מודעים והשאר רק מכונות (ובהחלט מעניין לחשוב על צ'יפ אחד ענקי בגודל של כדור הארץ או ספרת דייסון). הנקודה שצריך להדגיש כאן שהמרכז החישובי הוא אילוץ פיזיקלי. ככל שמוכנים לוותר על מהירות חישובית ניתן לייצר נפח גדול יותר, אבל זה אומר שיש מישהו שיותר חכם מאיתנו ועושה חישובים הרבה יותר מהר מאיתנו. מצד שני הוא לא חייב להיות מודע - זאת יכולה להיות מכונה, ובכל זאת יכולים להיות יצורים מודעים שמבינים אותנו ולא אנחנו אותם, וזה מייצר אסימטריה, ונראה לי שרוב התודעות מעדיפות סביבה תודעתית סימטרית. ואם לא אז גם את זה נעזוב כרגע.

כל תודעה בתור מערכת חישובית מנסה להבין את הסביבה שלה, זה טבעי - לא רק בגלל השרדות אלא בתור תכונת סקרנות טבעית. אלטרנטיבה אחרת זה מכונת אושר, תודעה שחווה את נקודת השיא של החיים בלולאה אינסופית. גם יש כל מיני תודעות שיסכימו למכונת אושר הם נראה לי פחות מענינים וסתם לוקחים משאבי חישוב. אבל זאת דעתי, ובכל מקרה אין שום דבר מעניין באמת לומר עליהם חוץ מזה שהם חיים ברגע שיא של חייהם, בלולאה.

בשביל לגלות את העולם שסביבה התודעה נאלצת לאסוף את המידע שמגיע אליה ממרכזים אחרים. שימו לב שלפי תורת היחסות קיים עיכוב בין המרכז למרכזים אחרים. גודל העיכוב הוא פונקציה ליניארית של המרחק ממנה. יותר מזה בגלל שבמרכזים הללו מתרחשים תהליכים דומים ובמהירות דומה, המסרים שעוברים הם באופן אינהרנטי מוגבלים יותר, כי ככל שהרדיוס גדל יש יותר מידע שצריך לקלוט מהרבה יותר מרכזים תודעתיים אחרים. כלומר יש דברים מענינים שקורים בכל מרכז אבל הוא לא יכול לשלוח החוצה את כל המידע כי אף אחד לא יקלוט אותו, הוא צריך לשלוח סיכום מקוצר. כמובן יש מרכזים יותר מענינים ופחות מענינים, יש כאלה שיותר קולטים מידע ויש כאלה שיותר מייצרים מידע אבל סה"כ יש כאן איזשהו שוק מידע, שבשביל לעבד אותו צריך משאבים חישוביים. אפשר לייצר מערכת היפוטותית שבכל נקודת זמן כולם מסונכרנים עם כולם, כי כולם קולטים את המידע במהירות המקסימלית אבל מייצרים את המידע במהירות מוגבלת ועדיין ניתן לייצר סינכרון מושלם לוקאלי ולא בכל הגלקסיה. סינכרון מושלם לוקאלי ניתן להתייחס אליו כאל רמה חדשה של תודעה בסקאלה לוקאלית. כלומר מרכז תודעתי בהגדרתו הוא יחודי יחסית למרכז תודעתי אחר, בגלל שהוא לא מסונכרן באופן מושלם עם האחר.

מדוע התודעה רוצה לאסוף מידע מהסביבה? מלבד מכך שזה מעניין בפני עצמו, הסביבה מלמדת אותה דברים חדשים, רעיונות חדשים, אפשרויות עידכון חדשות. בערך כמו שאנחנו יכולים לראות סרטים היום, התודעה בעתיד תוכל לקלוט רעיון ואם היא אוהבת אותו היא יכולה להתקין אותו בתוכנה, ואם ממש תאהב אז גם בחומרה. חומרה כמובן עולה הרבה יותר משאבים. התודעות יהיו יותר דומות ביכולות שלהן, אבל אם נניח שהן יתחילו מבני אדם, סביר להניח שדוקא כל אחת תהיה סופר יחודית ושונה בהמון צורות מכל תודעה אחרת, וכל אחת תבחר להתכנס ולאהוב דברים אחרים במידה שונה, כלומר היחידויות של התודעות תגדל יחסית לבני אדם היום. יחד עם זה תתאפשר הבנה הרבה יותר טובה אחד של השני, כי ניתן יהיה לייצר סימולציה מדוייקת של תודעה של האחר. ובכל זאת הדיוק שלנו איננו אינסופי ולכן הצורך בעידכון מתמיד. במיוחד מכוכבים אחרים.

כל זה מחזיר אותי להווה. אנחנו יכולים לראות שכבר היום אנחנו סוג של מרכזים, שמנסים להתעדכן ולעכל את המידע שסביבנו, ואין לנו את היכולת להאיץ את עצמנו כדי לקלוט את כל הסביבה שלנו, ולכן אנחנו נאלצים לסמלץ את היקום ברזולוציה מוגבלת וכל הזמן יש מרדף אחר העידכון. אחר הסרט האחרון שיצא, אחר החדשות בעולם, אחר החדשות אצל חברים. כל זה קשור בצורך המתמיד לסמלץ את העולם שסביבנו בצורה הכי אכותית שאנחנו מסוגלים. וגם היום אנחנו רואים שהתוכנה שלנו, המחשבות - נעות מהר יותר מאשר המעשים. המחשבות אלו בעצם סימולציות קטנות שרצות כל הזמן ומנסות לעכל את מה שקרה כדי ללמוד ולנחש טוב יותר את מה שיקרה בעתיד. וגם היום יש לנו מרחק רק שהוא לא כל כך בקורלציה עם המרחק הפיזיקלי, כי אין מגבלה של תורת היחסות, ובכל זאת ניתן להבין את המושג של מרחק תודעתי, וככל שהדבר יותר רחוק מאיתנו, יש יותר דברים רחוקים מאיתנו, וככל שהם יותר רחוקים כבר היום אנחנו מסמלצים אותם באכות ירודה יותר. כלומר נראה שזה תכונה שקשורה אינהרנטית בכל מערכת חישובית אוטונומית שמנסה לקלוט את הסביבה כדי לאפטם משהו.

עכשיו לגבי התודעות שרצות לאט יותר - אלו תודעות שיצאו מהמרוץ. זה מה שנקרא "רוחות רפאים". בשבילם התודעות שבתוך המרוץ הם סוג של שחקנים אובססיביים שלא יודעים להנות מהחיים. אלו תודעות בודהיסטיות כאלה שרוצות לראות את היקום ולשחק בו קצת במידה שנעים להן, אבל לא להקשר לעידכון ולדיוק הכי טוב. הן סוג של סבבה עם להזדחל מאחור, ולהנות רק מהדברים המענינים ביותר שמתגלים פעם באלף שנה או פעם במליון שנה. הם קצת דומים לבעלי חיים או ליצורים פחות מפותחים שיכלית ובעצם איבדו את השליטה קצת. נראה לי רוב בני האדם מרגישים קצת מנוכרים מכל התהליכים העדכניים בכל התחומים המדעיים והטכנולוגיים, ורואים רק מוצרים על המדף. אבל היום סה"כ כל בני האדם צועדים פחות או יותר באותו קצב בהפרשים של כמה עשרות שנים אחד מהשני. טוב יש חרדים שנתקעו במאה ה19 או את האמיש שנתקעו במאה ה17 או משהו אבל לרוב בני האדם שחיים רגיל יש להם את הכל.

ועכשיו הטענה המרכזית שלי כמובן היא שלא הנחתי בני אדם בשום מקום. כל מה שנאמר למעלה שייך לכל ציויליזציה גלקטית באשר היא, ולכל יצור מודע. היו מעט מאד הנחות, ולכן רוב החייזים שלא בחרו לחיות במטריקס או הלכו בעוד איזשהו כיוון מוזר (ואין הרבה איפה לסטות), חיים בערך באותו מצב חוויתי. יותר מזה המרחק שלנו מהיצורים המפותחים מקסימלית מבחינת החוויה הפנימית לא כזה רחוק. הדברים שמגבילים אותנו אלו מחלות, סבל, תמותה, ויכולת חישובית מאד מוגבלת. אבל זוהי מגבלה טכנית ולא עקרונית. זה נראה שעקרונית אנחנו חווים מה שכל התודעות בגלקסיה חווים, פשוט כרגע קצת פחות כיף לנו, ואולי יש איזה משמעות לסבל שאני מפספס.
